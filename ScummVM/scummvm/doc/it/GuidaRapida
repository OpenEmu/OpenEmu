Questo documento è una parziale traduzione del file README inglese. Il
documento originale contiene molte più informazioni, quindi se qui non
trovi ciò che ti serve e capisci un po' di inglese, prova a leggere il
file README inglese.

Per maggiori informazioni, liste di compatibilità, dettagli sulle
donazioni, ultime versioni, resoconti sui progressi e altro, ti
consigliamo di visitare il sito di ScummVM: http://www.scummvm.org/

Indice dei contenuti:
---------------------
1.0) Introduzione
 * 1.1 Informazioni su ScummVM
 * 1.2 Guida rapida
2.0) Contatti
 * 2.1 Segnalazione bug

1.0) Introduzione:
---- -------------

1.1) Informazioni su ScummVM:
---- ------------------------
ScummVM è un programma che ti permette di eseguire alcuni giochi grafici
classici d'avventura punta-e-clicca, purché tu possieda già i loro file
dati. La parte ingegnosa è questa: ScummVM sostituisce solo gli
eseguibili forniti con i giochi, permettendoti di giocare su sistemi
per i quali non erano stati concepiti!

In origine è stato progettato per eseguire i giochi SCUMM della
LucasArts, come Maniac Mansion, Monkey Island, Day of the Tentacle o Sam
and Max. SCUMM sta per "Script Creation Utility for Maniac Mansion",
cioè "Utilità di Creazione Script per Maniac Mansion", che è stato il
primo gioco per il quale la LucasArts ha concepito questo sistema. E
molto più tardi ha dato il nome a ScummVM (dove "VM" sta per Virtual
Machine, macchina virtuale).

Con il tempo è stato aggiunto il supporto a molti giochi non SCUMM, e
ScummVM ora supporta molti giochi AGI e SCI della Sierra (come King's
Quest 1-6, Space Quest 1-5, ...), Discworld 1 e 2, Simon the Sorcerer 1
e 2, Beneath A Steel Sky, Lure of the Temptress, Broken Sword I and II,
Flight of the Amazon Queen, Gobliiins 1-3, la serie di The Legend of
Kyrandia, molti giochi SCUMM per bambini della Humongous Entertainment
(inclusi i giochi di Freddi Fish e di Putt Putt) e molti altri. Puoi
trovare una lista completa che elenca quali avventure sono supportate e
in che misura nella pagina di compatibilità. ScummVM è in
continuo miglioramento, quindi torna a dare un'occhiata ogni tanto.

Tra i sistemi sui quali puoi giocare ci sono i normali computer desktop
(con Windows, Linux, Mac OS X, ...), varie console (Dreamcast, Nintendo
DS & Wii, PS2, PSP, ...), smartphone (Android, iPhone, PocketPC, Symbian,
...) e altri.

In questo momento è ancora in fase di sviluppo. Sappi che, anche se
cerchiamo di assicurarci che i giochi possano essere completati senza
bug gravi, possono avvenire dei crash e non offriamo garanzie. Detto
questo, molti giochi sono supportati da molto tempo e dovrebbero
funzionare in qualunque versione recente. Puoi avere una idea del
funzionamento di ogni gioco in ScummVM guardando la pagina di
compatibilità. A dire il vero curiosando un po' in giro potresti
scoprire che ScummVM viene perfino usato a livello commerciale per le
riedizioni di alcuni dei giochi supportati per le piattaforme moderne.
Questo mostra come varie compagnie apprezzino la qualità del programma e
la bontà di riproduzione di alcuni giochi.

Se apprezzi ScummVM sentiti libero di fare una donazione usando il tasto
PayPal sulla homepage di ScummVM. Questo ci permetterà di comprare
strumenti necessari a sviluppare ScummVM in maniera più semplice e
veloce. Se non puoi fare una donazione, contribuisci con una patch!

1.2) Guida rapida:
---- -------------
IMPORTANTE: questa breve guida assume che tu stia usando ScummVM in
italiano. Come impostazione predefinita, ScummVM userà la lingua del tuo
sistema operativo. Se preferisci usare ScummVM in inglese, potresti
preferire la guida in inglese nel file README.

Per chi non può aspettare, di seguito è spiegato come far partire
ScummVM in cinque semplici passi.

1. Scarica ScummVM da <http://www.scummvm.org/downloads.php> e
installalo.

2. Crea una cartella sul disco rigido e copia i file di gioco dal
supporto originale in questa cartella. Ripeti questa operazione per
tutti i giochi (è consigliabile utilizzare una diversa cartella per ogni
gioco).

3. Avvia ScummVM.

Se ScummVM appare in inglese invece che in italiano, procedi come segue
per cambiare la lingua:
- Clicca su "Options".
- Clicca sulla freccia destra nella barra delle schede e seleziona la
  scheda "Misc".
- Seleziona "Italiano" nel menu a tendina "GUI Language" e clicca "OK".
- Dai la conferma al messaggio che appare, clicca "Quit" per chiudere
  ScummVM e riavvia il programma.

Ora scegli "Aggiungi gioco", seleziona la cartella con i file dati (non
selezionare i singoli file!) e premi "Scegli".

4. Dovrebbe apparire una finestra per permetterti di configurare varie
impostazioni (dovrebbe comunque funzionare bene lasciando tutto com'è).
Dai l'OK di conferma.

5. Seleziona il gioco che vuoi lanciare dalla lista, e premi "Gioca".

ScummVM ricorda i giochi aggiunti. Quindi se chiudi ScummVM, al
successivo avvio la lista conterrà tutti i giochi aggiunti in
precedenza. Puoi quindi andare direttamente al punto 5, a meno che tu
non voglia aggiungere altri giochi.

Suggerimento: se vuoi aggiungere una serie di giochi in un solo colpo,
prova a tenere premuto il tasto shift prima di cliccare su "Aggiungi
gioco" -- l'etichetta del pulsante diventerà "Agg. in massa" e se lo
premi ti verrà di nuovo chiesto di selezionare una cartella, ma questa
volta ScummVM cercherà i giochi supportati in tutte le sotto-cartelle.


2.0) Contatti:
---- ---------
Il modo più facile per contattare il team di ScummVM è attraverso la
segnalazione di bug (vedi sezione 2.1) o tramite il forum su
http://forums.scummvm.org. Puoi anche iscriverti alla mailing list
scummvm-devel o contattarci in chat su IRC (#scummvm su
irc.freenode.net). Per favore non chiederci di supportare un gioco non
supportato -- prima leggi le FAQ sul nostro sito web. Ricorda che la
lingua ufficiale di forum, mailing list e chat è l'inglese e non sarà
usata nessuna altra lingua.


2.1) Segnalazione bug:
---- -----------------
Per segnalare un bug, crea un account SourceForge e apri il link "Bug
Tracker" sulla nostra homepage. Per favore assicurati che il bug sia
riproducibile e che si verifichi nell'ultima versione giornaliera SVN.
Controlla anche la lista dei problemi noti e la lista di compatibilità
sul nostro sito, per assicurarti che il problema non sia già noto:

  http://www.scummvm.org/compatibility_stable.php

Per favore non segnalare bug di giochi che non sono segnati come
completabili nella sezione "Supported Games" o nella lista di
compatibilità.

Per favore includi le seguenti informazioni:
    - Versione di ScummVM (PER FAVORE testa l'ultima versione SVN)
    - Dettagli del bug, incluse le istruzioni per riprodurlo
    - Lingua del gioco (inglese, tedesco, ...)
    - Versione del gioco (talkie, floppy, ...)
    - Piattaforma e compilatore (Win32, Linux, FreeBSD, ...)
    - Allega un salvataggio se possibile
    - Se questo bug è apparso solo recentemente, per favore segnala
	  l'ultima versione senza il bug e la prima versione con il bug. In
	  questo modo possiamo correggerlo più velocemente controllando i
	  cambiamenti fatti.

Infine, per favore segnala ogni problema separatamente; non riportare
più problemi nello stesso ticket. (Altrimenti diventa difficile
assegnare uno stato al singolo bug). Per favore ricordati che tutte le
segnalazioni devono essere scritte in inglese.
